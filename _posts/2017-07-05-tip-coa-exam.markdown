---
layout: post
title:  "สิ่งที่ควรรู้และการเตรียมตัวสอบ Certified OpenStack Administrator (COA)"
date:   2017-07-05 13:33:33 +0700
categories: openstack
fbcomments: yes
---

![Certified OpenStack Administrator]({{ site.url }}/assets/20170705/coa-badge.svg){: .center-image }

วันนี้มาเขียนบล็อกฉลองในโอกาสครบรอบ 7 ปีของ OpenStack เลยจะมาแชร์ประสบการณ์การสอบ Certified OpenStack Administrator หรือที่เรียกสั้นๆ ว่า COA มาให้ฟังกันครับ

เลือกสอบตัวไหนดี
--------------------

หลายคนคงจะเห็นว่าตัว certificate ใบรับรองของ OpenStack มีหลายตัวมาก ซึ่งจะเล่าให้ฟังก่อนว่าในเริ่มแรก เหล่าบริษัทใหญ่ๆ ที่มีชื่อเสียงทางด้าน OpenStack ได้ทำคอร์สอบรมออกมา และแน่นอนว่าจะต้องมีการสอบรับรองความรู้ เลยเป็นที่มาของ certificate จากบริษัทใหญ่ๆ ที่เราอาจจะเคยได้ยินกัน เช่น [Red Hat Certified System Administrator in Red Hat OpenStack][redhat-openstack-certification] หรือ [Mirantis OpenStack Certification][mirantis-openstack-certification] ซึ่งแน่นอนว่าเนื้อหาและความรู้ที่อบรมกับใช้ในการสอบนั้น ก็จะมีทั้งความรู้ที่สามารถใช้ได้กับ OpenStack ทุกระบบ และความรู้บางส่วนที่จะใช้ได้เฉพาะกับ platform ของบริษัทนั้นๆ

พอเป็นอย่างนี้แล้ว องค์กร [OpenStack Foundataion][openstack-foundation] ซึ่งเป็นองค์กรอย่างเป็นทางการที่อยู่เบื้องหลัง คอยดูแล พัฒนา และสนับสนุน OpenStack ทั้งชุมชนนักพัฒนา และกลุ่มชุมชนผู้ที่สนใจใน OpenStack เลยประกาศว่าเราจะมี certification ของ OpenStack อย่างเป็นทางการ ซึ่งจะเป็น OpenStack แบบ open source เพียวๆ ไม่ขึ้นกับ platform ของบริษัทใดขึ้นมา โดยมีชื่อว่า [Certified OpenStack Administrator][coa] หรือสั้นๆ ว่า COA ซึ่งเพิ่งประกาศในงาน OpenStack Summit 2016 ที่ Austin Texas ในเดือนเมษายนเมื่อปีที่แล้วนี่เอง

ตอนนั้นผมเองก็อยู่ในงาน OpenStack Summit ตอนประกาศ COA อย่างเป็นทางการนั้นพอดี ซึ่งผมก็รู้สึกตื่นเต้นขึ้นมาทันที และคิดไว้ตั้งแต่วินาทีนั้นเลยว่าจะต้องไปสอบเอาใบประกาศ COA มาให้ได้ โดยหลังจากนั้นประมาณครึ่งปี หลังจากการเตรียมตัวมาอย่างหนักมาก เพราะแน่นอนว่าคงยังไม่มีใครในประเทศไทยที่เคยสอบ COA มาก่อนให้ถามอย่างแน่นอน และแล้วในวันที่ 6 ตุลาคม 2016 ผมก็สอบผ่านได้ใบประกาศ COA มาได้สมใจ เพราะฉะนั้นก็เลยอยากจะมาเขียนบันทึกแชร์ประสบการณ์เกี่ยวกับการสอบ ให้กับคนที่สนใจอยากจะทำงานและเป็นมืออาชีพทางด้าน OpenStack กันครับ

<!--more-->

สิ่งที่ควรรู้และขั้นตอนการสอบ (ข้อมูล ณ วันที่ 5 สิงหาคม 2017)
--------------------

- **ค่าสอบ $300** เข้าไปสมัครได้[ที่นี่][coa] โดยจะต้องสมัครและจ่ายเงินผ่านระบบออนไลน์ทั้งหมด โดยการจ่ายเงินจะเป็นการจ่ายเงินผ่านทางระบบของ Linux Foundation
- แต่ถ้ายังเป็นนักเรียนนักศึกษาอยู่ค่าสอบลดให้ 50% เหลือ **$150** โดยจะต้องสมัครสอบ[ที่นี่][coa-student] โดยก่อนสอบจะต้องโชว์บัตรนักเรียนนักศึกษาที่ยังไม่หมดอายุให้กับผู้คุมสอบดูก่อน ถ้าเพิ่งเรียนจบก็ต้องจบมายังไม่เกิน 90 วัน
- การสมัครสอบจะต้องสมัคร [OpenStack ID](openstack-id) เข้าเป็นสมาชิก OpenStack Foundation ก่อน และจะใช้ account นี้ในการอ้างอิงในระบบการสอบไปตลอด
- การสอบจะมีให้เลือก 2 ระบบปฏิบัติการคือ Ubuntu และ Suse โดยจะต้องเลือกก่อนที่จะจ่ายเงินค่าสอบ และจะไม่สามารถเปลี่ยนได้
- เมื่อจ่ายเงินสำหรับการสอบเรียบร้อยแล้ว เราจะมีเวลาให้เข้าไปจองรอบในการสอบ**ภายใน 12 เดือน**หลังจากจ่ายเงิน เพราะฉะนั้นจะจ่ายเงินค่าเข้าสอบก่อนวันนี้ แล้วค่อยไปสอบอีกสองสามเดือนข้างหน้าก็ได้
- หลังจากจ่ายเงินเรียบร้อยแล้ว เราจะต้องจองรอบในการสอบ โดยเราจะสามารถจองได้เร็วสุดคือในช่วง 1 วันทำการข้างหน้าไปจนถึง 30 วันนับจากวันที่เราเข้าไปจอง ซึ่งบางวันบางเวลาอาจจะไม่มีรอบให้เราจองเนื่องจากคนเข้ามาจองสอบเต็มแล้วก็เป็นได้ เพราะฉะนั้นควรเผื่อเวลาจองล่วงหน้าไว้สัก 3-7 วันกำลังดีครับ
- เราสามารถเลื่อนหรือยกเลิกการสอบที่จองไว้ได้ โดยต้องเข้าไปเลื่อนหรือยกเลิกอย่างน้อย 24 ชั่วโมงก่อนเวลาสอบ
- การสอบจะเป็นสอบปฏิบัติทั้งหมด มีเวลาสอบทั้งหมด 2 ชั่วโมง 30 นาที จำนวนประมาณ 20+ ข้อ โจทย์เป็นภาษาอังกฤษทั้งหมด
- เวอร์ชันของ OpenStack ที่ใช้ในการสอบคือ **Newton**
- อุปกรณ์และสภาพแวดล้อมที่จะต้องเตรียมก่อนการสอบ
  - บัตรประจำตัวที่มีรูปถ่าย เป็นภาษาอังกฤษ และยังไม่หมดอายุ เช่น บัตรประชาชน ใบขับขี่ หรือพาสปอร์ต
  - กล้อง webcam
  - microphone
  - Chrome Browser
  - อินเทอร์เน็ตที่เสถียร และแนะนำให้ปิด firewall และ allow traffic ทุกอย่างเพื่อป้องกันปัญหาไว้ก่อน
  - ห้องที่เรานั่งสอบ ต้องเป็นห้องปิด ไม่มีใครอยู่ด้วย ไม่มีเสียงรบกวน และห้ามใครเข้ามาในห้องระหว่างการสอบเป็นอันขาด
  - บนโต๊ะและเครื่องคอมพิวเตอร์ที่เราใช้งาน จะต้องไม่มีกระดาษหรืออุปกรณ์ใดๆ อยู่รอบๆ เป็นอันขาด
  - แนะนำให้เอาเครื่องที่จะใช้ในการสอบไปทดสอบ [compatibility check][coa-exam-check] ก่อน เพื่อให้มั่นใจว่าเครื่องของเราไม่มีปัญหาที่จะใช้ในการสอบ
- แนะนำให้อ่าน [COA Candidate Handbook][coa-candidate-handbook] อย่างละเอียดก่อนสอบ
- พอถึงเวลาสอบที่เราจองไว้ ในหน้า portal จะมีลิงก์ในการเข้าสู่การสอบโผล่ขึ้นมา ซึ่งลักษณะจะเป็นการสอบแบบ virtual exam โดยจะมีผู้คุมสอบมาทักทายเรา และขอให้เราเปิดกล้องกับไมค์ รวมถึงจะขอให้เราโชว์บัตรประจำตัวยืนยันว่าเป็นเรา และผู้คุมสอบจะขอให้เราขยับกล้องเพื่อดูสภาพแวดล้อมรอบๆ ข้างที่เรานั่งสอบว่าไม่มีอะไรที่ผิดกฎ ก่อนที่จะให้เรากดเริ่มสอบได้ และถึงจะเริ่มนับเวลาการสอบ
- ระหว่างการสอบ ผู้คุมสอบจะคอยดูเราตลอดเวลา และบางครั้งอาจจะขอให้เราเลื่อนกล้องดูรอบๆ บ้างเป็นบางครั้ง และซอฟต์แวร์ที่ใช้ในการสอบจะบันทึกทั้งหน้าจอ webcam และเสียงจาก microphone เพื่อเป็นหลักฐานตรวจสอบในภายหลัง
- เราจะต้องได้คะแนนอย่างน้อย 76% ถึงจะผ่านการสอบ
- ถ้าเราสอบไม่ผ่าน จะสามารถขอสอบใหม่ได้อีก 1 ครั้งโดยไม่เสียค่าสอบ โดยมีระยะเวลาในการขอสอบใหม่คือภายใน 12 เดือนนับจากวันที่เราจ่ายเงินค่าสอบเช่นกัน
- ใบประกาศ COA ที่เราได้มาจะมีอายุ 36 เดือน โดยจะต้องเข้าไปสอบใหม่เพื่อต่ออายุ

เทคนิคการสอบ
--------------------

- เนื้อหาในการสอบแนะนำให้อ่านจากหน้า [OpenStack COA Requirements][coa-requirement] จะครบที่สุด
- ควรจะเริ่มจากต้องเข้าใจพื้นฐานของ core services ของ OpenStack ทั้งหมดว่าแต่ละตัวคืออะไร และทำงานเกี่ยวข้องกันยังไง
- หลังจากนั้นควรจะลองเล่น OpenStack โดยจะลงเป็น [OpenStack all-in-one]({% post_url 2017-05-15-install-osa-aio %}) มาทดลองใช้งานก็ได้ และควรจะใช้เวลาเล่นให้คุ้นมือกับ OpenStack อย่างน้อย 3-6 เดือนแล้วจึงค่อยไปสอบน่าจะดีสุด
- ข้อสอบทั้งหมดเป็นการตั้งค่าบน OpenStack ที่ติดตั้งเรียบร้อยแล้วล้วนๆ ไม่มีการลงซอฟต์แวร์เพิ่มหรือตั้งค่า config file ใดๆ ทั้งสิ้น
- เราสามารถเข้าเป็น root user ได้โดยใช้คำสั่ง *sudo -i*
- ระวังการใช้ Ctrl+W สำหรับบางคนที่ติดคีย์นี้ในการลบคำสั่งทีละ word เพราะมันจะเป็นการปิด browser แทน ถ้าจะใช้ให้ใช้ Ctrl+Alt+W แทน
- copy & paste ด้วย Ctrl+C และ Ctrl+V ก็ไม่สามารถใช้งานได้เช่นกัน ถ้าจะใช้ต้อง
  - บนลินุกซ์ ให้ใช้การลากในการ copy และใช้คลิ๊กกลางในการ paste
  - บนแมค ให้ใช้ Command+C และ Command+V แทน
  - บนวินโดว์ ให้ใช้ Ctrl+Insert และ Shift+Insert ในการ copy และ paste
- แม้เราจะมีเพียงแค่ terminal เดียวในการสอบ แต่เราก็สามารถใช้ screen หรือ tmux ช่วยในการจำลองเปิดหลายๆ terminal ในการสอบได้
- การค้นหาข้อมูลจะอนุญาตให้ดู help จาก command line และเปิดดูเอกสารที่อยู่ภายใต้โดเมน [https://docs.openstack.org] เท่านั้น เพราะฉะนั้นผมแนะนำให้อ่านเอกสารในเว็บให้ผ่านตามากที่สุด โดยเฉพาะ [Administrator Guides][administrator-guides] ที่ผมรู้สึกว่าคำตอบเกือบทั้งหมดสามารถหาได้จากเอกสารชุดนี้
- ลักษณะการสอบจะเป็นการแบ่งหน้าจอระหว่าง command line interface และ Horizon dashboard โดยเราจะใช้รูปแบบไหนหรือจะใช้ทั้งสองรูปแบบเลยในการแก้โจทย์ก็ได้ เพราะการสอบจะดูที่ผลลัพธ์สุดท้ายอย่างเดียวว่าทำได้ตามโจทย์หรือไม่เพียงแค่นั้น
- โจทย์หลายข้อเราจะพบว่าไม่สามารถใช้ Horizon dashboard ในการทำได้ และต้องใช้ command line ในการแก้โจทย์อย่างเดียว เช่น
  - การสั่งงานที่มีเรื่อง domain มาเกี่ยวข้อง
  - การตั้งค่าบางอย่างของ Swift เช่น ACL
- และในทางตรงข้าม การทำโจทย์บางอย่างก็แนะนำให้ใช้ Horizon dashboard เพราะมันเร็วกว่าเยอะ เช่น การจัดการ user หรือ network
- พวกชื่อ project, user, volume ที่อยู่ในโจทย์ทั้งหลาย แนะนำให้ copy paste เอาดีกว่านั่งพิมพ์เอง ไม่งั้นจะทำโจทย์ไม่ทันเพราะมัวแต่เสียเวลาพิมพ์ชื่อซ้ำๆ บ่อยๆ
- เมื่อเริ่มสอบ แนะนำให้เปิดดูโจทย์ทั้งหมดแบบข้ามๆ ไปก่อนเลย ระหว่างที่ดูโจทย์ให้วิเคราะห์ว่าข้อไหนน่าจะทำเสร็จได้ภายในไม่ถึง 5 นาที และให้ทำข้อนั้นทันที จะทำให้มีโอกาสสอบผ่านได้มากขึ้น
- บางครั้งตอนพิมพ์คำสั่งถ้ามันรับข้อความจากคีย์บอร์ดเราหน่วงมากๆ ลองกด refresh ดูอาจจะช่วยได้
- วิดิโอและเว็บที่แนะนำในการเตรียมตัวก่อนสอบ COA
  - [https://www.youtube.com/watch?v=JGzDgnSex00]
  - [https://www.youtube.com/watch?v=EXckOKPtSZQ]
  - [https://github.com/AJNOURI/COA]

หลังจากเตรียมตัวและรอคอยด้วยความตื่นเต้นหลังจากสอบเสร็จ คะแนนและผลในการสอบก็จะส่งมาทางอีเมล หรือสามารถเข้าไปดูได้ใน portal ซึ่งโดยปกติจะใช้เวลาไม่เกิน 3 วันทำการ โดยจะมีหน้าตาแบบนี้

![COA Jirayut Score]({{ site.url }}/assets/20170705/coa-jirayut-score.png){: .center-image }

และถ้าเราสอบผ่านเราก็จะได้ใบประกาศดังข้างล่างนี้มาเชยชม ซึ่งเราจะเห็นหมายเลข 0146 อยู่ในใบประกาศ ซึ่งผมเดาว่านั่นคือคุณเป็นคนที่สอบผ่านในลำดับที่ 146 ของโลกครับ :)

![COA Jirayut]({{ site.url }}/assets/20170705/coa-jirayut.png){: .center-image }

แนะนำทางลัดสำหรับการสอบ
--------------------

ใครที่เคยลองเล่น OpenStack มาบ้าง คงจะรู้ดีว่าการศึกษาด้วยตัวเองโดยไม่มีใครแนะนำนั้น จะต้องใช้เวลานานมากในการศึกษาหาข้อมูลและอ่านเอกสารต่างๆ ทางลัดที่ดีทางนึงคือ การเข้าไปเรียนจากผู้เชี่ยวชาญที่มีประสบการณ์จริง ตอนนี้ Opsta เปิดอบรม [Opsta OpenStack Administration Workshop][openstack-workshop] ซึ่งเราจะเน้นที่การทำแล็ป OpenStack ในการใช้งานจริง ซึ่งเนื้อหาในการอบรมนี้ แทบจะครอบคลุมเนื้อหาในการสอบ COA เกือบทั้งหมด ดูรายละเอียดและรีบสมัครกันเข้ามาที่ [https://training.opsta.io][openstack-workshop] ก่อนที่ที่นั่งจะเต็มหมดก่อนนะครับ ตอนนี้เหลืออยู่อีกไม่กี่ที่แล้ว

[redhat-openstack-certification]: https://www.redhat.com/en/services/certification/rhcsa-rhos
[mirantis-openstack-certification]: https://training.mirantis.com/openstack-kubernetes-certification/
[openstack-foundation]: https://www.openstack.org/foundation/
[coa]: https://www.openstack.org/coa/
[coa-student]: https://www.openstack.org/coa/student/
[openstack-id]: https://www.openstack.org/join/register
[coa-exam-check]: https://www.examslocal.com/ScheduleExam/Home/CompatibilityCheck
[coa-requirement]: https://www.openstack.org/coa/requirements/
[administrator-guides]: https://docs.openstack.org/pike/admin/
[coa-candidate-handbook]: https://www.openstack.org/assets/coa/COACandidate-Handbook-V1.7.22April2017-1.pdf
[https://www.youtube.com/watch?v=JGzDgnSex00]: https://www.youtube.com/watch?v=JGzDgnSex00
[https://www.youtube.com/watch?v=EXckOKPtSZQ]: https://www.youtube.com/watch?v=EXckOKPtSZQ
[https://github.com/AJNOURI/COA]: https://github.com/AJNOURI/COA
[https://docs.openstack.org]: https://docs.openstack.org
[openstack-workshop]: https://training.opsta.io
